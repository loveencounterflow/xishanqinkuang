## (№ 1) 一曰「和」

稽古至聖心通造化，德協神人，理一身之性情，以理天下人之性情，于是制之為琴。其所首重者，和也。和之始，先以正調品弦、循徽葉聲，辨之在指，審之在聽，此所謂以和感，以和應也。和也者，其眾音之款會，而優柔平中之橐答乎？論和以散和為上，按和為次。散和者，不按而調，右指控弦，迭為賓主，剛柔相劑，損益相加，是為至和。按和者，左按右撫，以九應律，以十應呂，而音乃和于徽矣。設按有不齊，徽有不準，得和之似，而非真和，必以泛音辨之。如泛尚未和，則又用按復調。一按一泛，互相參究，而弦始有真和。吾復求其所以和者三，曰弦與指合，指與音合，音與意合，而和至矣。夫弦有性，欲順而忌逆，淺實而忌虛。若綽者注之，上者下之，則不順；按未重，動未堅，則不實。故指下過弦，慎勿松起；弦上遞指，尤欲無跡。往來動宕，恰如膠漆，則弦與指和矣。音有律，或在徽，或不在徽，固有分數以定位。若混而不明，和于何出？篇中有度，句中有候，字中有肯，音理甚微。若紊而無序，和又何生？究心于此者，細辨其吟猱以葉之，綽注以適之，輕重緩急以節之，務令宛轉成韻，曲得其情，則指與音和矣。音從意轉，意先乎音，音隨乎意，將眾妙歸焉。故欲用其意，必先練其音；練其音，而後能洽其意。如右之撫也，弦欲重而不虐，輕而不鄙，疾而不促，緩而不弛；左之按弦也，若吟若猱，圓而無礙（吟猱欲恰好，而中無阻滯），以綽以注，定而可伸（言綽注甫定，而或再引伸）。紆回曲折，疏而實密，抑揚起伏，斷而復聯，此皆以音之精義而應乎意之深微也。其有得之弦外者，與山相映發，而巍巍影現；與水相涵濡，而洋洋徜恍。暑可變也，虛堂疑雪；寒可回也，草閣流春。其無盡藏，不可思議，則音與意合，莫知其然而然矣。要之，神閑氣靜，藹然醉心，太和鼓鬯（暢？），心手自知，未可一二而為言也。太音希聲，古道難復，不以性情中和相遇，而以為是技也，斯愈久而愈失其傳矣。

## (№ 2) 一曰「靜」

撫琴卜靜處亦何難？獨難于運指之靜。然指動而求聲惡乎得靜？余則曰，政在聲中求靜耳。聲厲則知指躁，聲粗則知指濁，聲希則知指靜，此審音之道也。蓋靜由中出，聲自心生，苟心有雜擾，手指物撓，以之撫琴，安能得靜？惟涵養之士，澹泊寧靜，心無塵翳，指有余閑，與論希聲之理，悠然可得矣。所謂希者，至靜之極，通乎杳渺，出有入無，而游神于羲皇之上者也。約其下指工夫，一在調氣，一在練指。調氣則神自靜，練指則音自靜。如熱妙香者，含其煙而吐霧；滌界茗者，蕩其濁而瀉清。取靜音者亦然，雪其躁氣，釋其競心，指下掃盡炎囂，弦上恰存貞潔，故雖急而不亂，多而不繁，淵深在中，清光發外，有道之士當自得之。

## (№ 3) 一曰「清」

語云「彈琴不清，不如彈箏」，言失雅也。故清者，大雅之原本，而為聲音之主宰。地而不僻則不清，琴不實則不清，弦不潔則不清，心不靜則不清，氣不肅則不清﹕皆清之至要者也，而指上之清尤為最。指求其勁，按求其實，則清音始出；手不下徽，彈不柔懦，則清音並發；而又挑必甲尖，弦必懸落，則清音益妙。兩手如鸞鳳和鳴，不染纖毫濁氣；厝指如敲金戛石，傍弦絕無客聲﹕此則練其清骨，以超乎諸音之上矣。究夫曲調之清，則最忌連連彈去，亟亟求完，但欲熱鬧娛耳，不知意趣何在，斯則流于濁矣。故欲得其清調者，必以貞、靜、宏、遠為度，然後按以氣候，從容宛轉。候宜逗留，則將少息以俟之；候宜緊促，則用疾急以迎之。是以節奏有遲速之辨，吟猱有緩急之別，章句必欲分明，聲調愈欲疏越，皆是一度一候，以全其終曲之雅趣。試一聽之，則澄然秋潭，皎然寒月，湱然山濤，幽然谷應，始知弦上有此一種情況，真令人心骨俱冷，體氣欲仙矣。
