## (1) 一曰「和」

稽古至聖，心通造化，德協神人，理一身之性情，以理天下人之性情，於是製之爲琴。其所首重者，和也。和之始，先以正調品絃、循徽叶聲，辨之在指，審之在聽，此所謂以和感，以和應也。和也者，其衆音之窽會，而優柔平中之槖籥乎？論和以散和爲上，按和爲次。散和者，不按而調，右指控絃，迭爲賓主，剛柔相劑，損益相加，是謂至和。按和者，左按右撫，以九應律，以十應呂，而音乃和於徽矣。設按有不齊，徽有不凖，得和之似，而非眞和，必以泛音辨之。如泛尚未和，則又用按復調。一按一泛，互相㕘究，而絃始有眞和。吾復求其所以和者三，曰絃與指合，指與音合，音與意合，而和至矣。夫絃有性，欲順而忌𨒫，欲實而忌虛。若綽者注之，上者下之，則不順；按未重，動未堅，則不實。故指下過絃，慎勿鬆起；絃上逓指，尤欲無迹。往來動宕，恰如膠𣾰，則絃與指和矣。音有律，或在徽，或不在徽，固有分數以定位。若混而不明，和於何出？篇中有度，句中有候，字中有肯，音理甚微。若紊而無序，和又何生？究心於此者，細辨其吟猱以叶之，綽注以適之，輕重緩急以節之，務令宛轉成韻，曲得其情，則指與音和矣。音從意轉，意先乎音，音隨乎意，將衆妙歸焉。故欲用其意，必先練其音；練其音，而後能洽其意。如右之撫也，絃欲重而不虐，輕而不鄙，疾而不促，緩而不弛；左之按絃也，若吟若猱，圓而無礙（吟猱欲恰好，而中無阻滯），以綽以注，定而可伸（言綽注甫定，而或再引伸）。紆㢠曲折，疎而實宻，抑揚起伏，斷而復聯，此皆以音之精義，而應乎意之㴱微也。其有得之絃外者，與山相暎發，而巍巍影現；與水相涵濡，而洋洋徜恍。暑可變也，虛堂疑雪；寒可回也，草閣流春。其無盡藏，不可思議，則音與意合，莫知其然而然矣。要之，神閒氣靜，藹然醉心，太和鼓鬯，心手自知，未可一二而爲言也。太音希聲，古道難復，不以性情中和相遇，而以爲是技也，斯愈久而愈失其傳矣。

## (2) 一曰「靜」

撫琴卜靜處亦何難？獨難於運指之靜。然指動而求聲，惡乎得靜？余則曰，政在聲中求靜耳。聲厲則知指躁，聲麄則知指濁，聲希則知指靜，此審音之道也。葢靜繇中出，聲自心生，苟心有雜擾，手有物撓，以之撫琴，安能得靜？惟涵養之士，澹泊寧靜，心無塵翳，指有餘閒，與論希聲之理，悠然可得矣。所謂希者，至靜之極，通乎杳渺，出有入無，而遊神於羲皇之上者也。約其下指功夫，一在調氣，一在練指。調氣則神自靜，練指則音自靜。如爇妙香者，含其煙而吐霧；滌𡵚茗者，蕩其濁而瀉清。取靜音者亦然，雪其躁氣，釋其競心，指下掃盡炎囂，絃上恰存貞潔，故雖急而不亂，多而不繁，淵㴱在中，清光發外，有道之士，當自得之。

## (3) 一曰「清」

語云「彈琴不清，不如彈箏」，言失雅也。故清者，大雅之原本，而爲聲音之主宰。地不僻，則不清，琴不實，則不清，絃不潔，則不清，心不靜，則不清，氣不肅，則不清﹕皆清之至要者也，而指上之清尤爲最。指求其勁，按求其實，則清音始出；手不下徽，彈不柔懦，則清音並發；而又挑必甲尖，絃必懸落，則清音益妙。兩手如鸞鳳和鳴，不染纎毫濁氣；厝指如敲金戛石，傍絃絕無客聲﹕此則練其清骨，以超乎諸音之上矣。究夫曲調之清，則最忌連連彈去，亟亟求完，但欲𤍠鬧娛耳，不知意趣何在，斯則流於濁矣。故欲得其清調者，必以貞、靜、宏、遠爲度，然後按以氣候，從容宛轉。候宜逗留，則將少息以俟之；候宜緊促，則用疾急以迎之。是以節奏有遲速之辨，吟猱有緩急之別，章句必欲分明，聲調愈欲疎越，皆是一度一候，以全其終曲之雅趣。試一聽之，則澄然秋潭，皎然寒月，湱然山濤，幽然谷應，始知絃上有此一種情况，眞令人心骨俱冷，體氣欲仙矣。
