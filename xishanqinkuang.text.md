

#《谿山琴况》

<!-- START doctoc generated TOC please keep comment here to allow auto update -->
<!-- DON'T EDIT THIS SECTION, INSTEAD RE-RUN doctoc TO UPDATE -->
**Table of Contents**  *generated with [DocToc](https://github.com/thlorenz/doctoc)*

- [(1) 一曰「和」](#1-%E4%B8%80%E6%9B%B0%E5%92%8C)
- [(2) 一曰「靜」](#2-%E4%B8%80%E6%9B%B0%E9%9D%9C)
- [(3) 一曰「清」](#3-%E4%B8%80%E6%9B%B0%E6%B8%85)
- [(4) 一曰「遠」](#4-%E4%B8%80%E6%9B%B0%E9%81%A0)
- [(5) 一曰「古」](#5-%E4%B8%80%E6%9B%B0%E5%8F%A4)
- [(6) 一曰「澹」](#6-%E4%B8%80%E6%9B%B0%E6%BE%B9)
- [(7) 一曰「恬」](#7-%E4%B8%80%E6%9B%B0%E6%81%AC)
- [(8) 一曰「逸」](#8-%E4%B8%80%E6%9B%B0%E9%80%B8)
- [(9) 一曰「雅」](#9-%E4%B8%80%E6%9B%B0%E9%9B%85)
- [(10) 一曰「麗」](#10-%E4%B8%80%E6%9B%B0%E9%BA%97)
- [(11) 一曰「亮」](#11-%E4%B8%80%E6%9B%B0%E4%BA%AE)
- [(12) 一曰「采」](#12-%E4%B8%80%E6%9B%B0%E9%87%87)
- [(13) 一曰「潔」](#13-%E4%B8%80%E6%9B%B0%E6%BD%94)
- [(14) 一曰「潤」](#14-%E4%B8%80%E6%9B%B0%E6%BD%A4)
- [(15) 一曰「圓」](#15-%E4%B8%80%E6%9B%B0%E5%9C%93)
- [(16) 一曰「堅」](#16-%E4%B8%80%E6%9B%B0%E5%A0%85)
- [(17) 一曰「宏」](#17-%E4%B8%80%E6%9B%B0%E5%AE%8F)
- [(18) 一曰「細」](#18-%E4%B8%80%E6%9B%B0%E7%B4%B0)
- [(19) 一曰「溜」](#19-%E4%B8%80%E6%9B%B0%E6%BA%9C)
- [(20) 一曰「徤」](#20-%E4%B8%80%E6%9B%B0%E5%BE%A4)
- [(21) 一曰「輕」](#21-%E4%B8%80%E6%9B%B0%E8%BC%95)
- [(22) 一曰「重」](#22-%E4%B8%80%E6%9B%B0%E9%87%8D)
- [(23) 一曰「遲」](#23-%E4%B8%80%E6%9B%B0%E9%81%B2)
- [(24) 一曰「速」](#24-%E4%B8%80%E6%9B%B0%E9%80%9F)

<!-- END doctoc generated TOC please keep comment here to allow auto update -->

## (1) 一曰「和」

稽古至聖，心通造化，德協神人，理一身之性情，以理天下人之性情，於是製之爲琴。其所首重者，和也。和之始，先以正調品絃、循徽叶聲，辨之在指，審之在聽，此所謂以和感，以和應也。和也者，其衆音之窽會，而優柔平中之槖籥乎？論和以散和爲上，按和爲次。散和者，不按而調，右指控絃，迭爲賓主，剛柔相劑，損益相加，是謂至和。按和者，左按右撫，以九應律，以十應呂，而音乃和於徽矣。設按有不齊，徽有不凖，得和之似，而非眞和，必以泛音辨之。如泛尚未和，則又用按復調。一按一泛，互相㕘究，而絃始有眞和。吾復求其所以和者三，曰絃與指合，指與音合，音與意合，而和至矣。夫絃有性，欲順而忌𨒫，欲實而忌虛。若綽者注之，上者下之，則不順；按未重，動未堅，則不實。故指下過絃，慎勿鬆起；絃上逓指，尤欲無迹。往來動宕，恰如膠𣾰，則絃與指和矣。音有律，或在徽，或不在徽，固有分數以定位。若混而不明，和於何出？篇中有度，句中有候，字中有肯，音理甚微。若紊而無序，和又何生？究心於此者，細辨其吟猱以叶之，綽注以適之，輕重緩急以節之，務令宛轉成韻，曲得其情，則指與音和矣。音從意轉，意先乎音，音隨乎意，將衆妙歸焉。故欲用其意，必先練其音；練其音，而後能洽其意。如右之撫也，絃欲重而不虐，輕而不鄙，疾而不促，緩而不弛；左之按絃也，若吟若猱，圓而無礙（吟猱欲恰好，而中無阻滯），以綽以注，定而可伸（言綽注甫定，而或再引伸）。紆㢠曲折，疏而實宻，抑揚起伏，斷而復聯，此皆以音之精義，而應乎意之㴱微也。其有得之絃外者，與山相暎發，而巍巍影現；與水相涵濡，而洋洋徜恍。暑可變也，虛堂疑雪；寒可回也，草閣流春。其無盡藏，不可思議，則音與意合，莫知其然而然矣。要之，神閑氣靜，藹然醉心，太和鼓鬯，心手自知，未可一二而爲言也。太音希聲，古道難復，不以性情中和相遇，而以爲是技也，斯愈久而愈失其傳矣。

## (2) 一曰「靜」

撫琴卜靜處亦何難？獨難於運指之靜。然指動而求聲，惡乎得靜？余則曰，政在聲中求靜耳。聲厲則知指躁，聲麄則知指濁，聲希則知指靜，此審音之道也。葢靜由中出，聲自心生，苟心有雜擾，手有物撓，以之撫琴，安能得靜？惟涵養之士，澹泊寧靜，心無塵翳，指有餘閑，與論希聲之理，悠然可得矣。所謂希者，至靜之極，通乎杳渺，出有入無，而遊神於羲皇之上者也。約其下指功夫，一在調氣，一在練指。調氣則神自靜，練指則音自靜。如爇妙香者，含其煙而吐霧；滌𡵚茗者，蕩其濁而瀉清。取靜音者亦然，雪其躁氣，釋其競心，指下掃盡炎囂，絃上恰存貞潔，故雖急而不亂，多而不繁，淵㴱在中，清光發外，有道之士，當自得之。

## (3) 一曰「清」

語云「彈琴不清，不如彈箏」，言失雅也。故清者，大雅之原本，而爲聲音之主宰。地不僻，則不清，琴不實，則不清，絃不潔，則不清，心不靜，則不清，氣不肅，則不清﹕皆清之至要者也，而指上之清尤爲最。指求其勁，按求其實，則清音始出；手不下徽，彈不柔懦，則清音並發；而又挑必甲尖，絃必懸落，則清音益妙。兩手如鸞鳳和鳴，不染纎毫濁氣；厝指如敲金戛石，傍絃絕無客聲﹕此則練其清骨，以超乎諸音之上矣。究夫曲調之清，則最忌連連彈去，亟亟求完，但欲𤍠鬧娛耳，不知意趣何在，斯則流於濁矣。故欲得其清調者，必以貞、靜、宏、遠爲度，然後按以氣候，從容宛轉。候宜逗留，則將少息以俟之；候宜緊促，則用疾急以迎之。是以節奏有遲速之辨，吟猱有緩急之別，章句必欲分明，聲調愈欲疏越，皆是一度一候，以全其終曲之雅趣。試一聽之，則澄然秋潭，皎然寒月，湱然山濤，幽然谷應，始知絃上有此一種情况，眞令人心骨俱冷，體氣欲仙矣。

## (4) 一曰「遠」

遠與遲似，而實與遲異，遲以氣用，遠以神行。故氣有候，而神無候。會遠於候之中，則氣爲之使；達遠於候之外，則神爲之君。至於神遊氣化，而意之所之，玄之又玄。時爲岑寂也，若遊峨嵋之雪；時爲流逝也，若在洞庭之波。倏緩倏速，莫不有遠之微致。葢音至於遠，境入希夷，非知音未易知，而中獨有悠悠不已之志。吾故曰﹕「求之絃中如不足，得之絃外則有餘也。」

## (5) 一曰「古」

《樂志》曰﹕「琴有正聲，有間聲。其聲正直和雅，合於律呂，謂之正聲，此雅、頌之音，古樂之作也；其聲間雜繁促，不協律呂，謂之間聲，此鄭衞之音，俗樂之作也。雅、頌之音理，而民正，鄭衞之曲動，而心淫。然則如之何而可就正乎？必也黃鐘以生之，中正以平之，確乎鄭衞不能入也。」按此論，則琴固有時古之辨矣！大都聲爭而媚耳者，吾知其時也；音澹而會心者，吾知其古也。而音出於聲，聲先敗，則不可復求於音。故媚耳之聲，不特爲其疾速也，爲其遠於大雅也；會心之音，非獨爲其延緩也，爲其淪於俗響也。俗響不入，淵乎大雅，則其聲不爭，而音自古矣。然麤率疑於古朴，疏慵疑於沖澹，似超於時，而實病於古。病於古與病於時者奚以異？必融其麤率，振其疏慵，而後下指不落時調，其爲音也，寬裕溫龎，不事小巧，而古雅自見。一室之中，宛在深山𨗉谷，老木寒泉，風聲簌簌，令人有遺世獨立之思，此能進於古者矣。

## (6) 一曰「澹」

絃索之行於世也，其聲艷而可悅也。獨琴之爲器，焚香靜對，不入歌舞塲中；琴之爲音，孤高岑寂，不雜絲竹伴內。清泉白石，皓月疏風，翛翛自得，使聽之者，遊思縹緲。娛樂之心，不知何去，斯之謂澹。舍艷而相遇於澹者，世之高人韻士也。而澹固未易言也，祛邪而存正，黜俗而歸雅，舍媚而還淳，不著意於澹，而澹之妙自臻。夫琴之元音，本自澹也，製之爲操，其文情沖乎澹也。吾調之以澹，合乎古人，不必諧於衆也。每山居深靜，林木扶蘇，清風入絃，絕去炎囂，虛徐其韻，所出皆至音，所得皆眞趣，不禁怡然吟賞，喟然云﹕「吾愛此情，不絿不競；吾愛此味，如雪如氷；吾愛此響，松之風而竹之雨，磵之滴而波之濤也。有寤寐於澹之中而已矣。」

## (7) 一曰「恬」

諸聲澹，則無味，琴聲澹，則益有味。味者何？恬是已。味從氣出，故恬也。夫恬不易生，澹不易到，唯操至妙來則可澹，澹至妙來則生恬，恬至妙來則愈澹而不厭。故於興到而不自縱，氣到而不自豪，情到而不自擾，意到而不自濃。及睨其下指也，具見君子之質，沖然有德之養，絕無雄競柔媚態。不味而味，則爲水中之乳泉；不馥而馥，則爲蕊中之蘭茝。吾於此叅之，恬味得矣。

## (8) 一曰「逸」

先正云﹕「以無累之神，合有道之器，非有逸致者，則不能也。」第其人必具超逸之品，故自發超逸之音。本從性天流出，而亦陶冶可到。如道人彈琴，琴不清亦清。朱紫陽曰﹕「古樂雖不可得而見，但誠實人彈琴，便雍容平淡。」故當先養其琴度，而次養其手指，則形神並潔，逸氣漸來，臨緩則將舒緩而多韻，處急則猶運急而不乖，有一種安閑自如之景象，盡是瀟灑不羣之天趣。所爲得之心，而應之手，聽其音，而得其人，此逸之所徵也。

## (9) 一曰「雅」

古人之於詩，則曰「風」、「雅」，於琴則曰「大雅」。自古音淪沒，即有繼空谷之響，未免郢人寡和，則且苦思求售，去故謀新，遂以絃上作琵琶聲，此以雅音而翻爲俗調也。惟眞雅者不然，修其清靜貞正，而藉琴以朙心見性，遇不遇，聽之也，而在我足以自况。斯眞大雅之歸也。然琴中雅俗之辨，爭在纎微？喜工柔媚則俗，落指重濁則俗，性好炎鬧則俗，指拘局促則俗，取音麄厲則俗，入絃倉卒則俗，指法不式則俗，氣質浮躁則俗，種種俗態，未易枚舉，但能體認得「靜」、「遠」、「澹」、「逸」四字，有正始風，斯俗情悉去，臻於大雅矣。

## (10) 一曰「麗」

麗者，美也，於清靜中發爲美音。麗從古澹出，非從妖冶出也。若音韻不雅，指法不雋，徒以繁聲促調，觸人之耳，而不能感人之心，此媚也，非麗也。譬諸西子，天下之至美，而具有冰雪之姿，豈效顰者，可與同日語哉！美與媚判若秦越，而辨在㴱微，審音者當自知之。

## (11) 一曰「亮」

音漸入妙，必有次第。左右手指，既造就清實，出有金石聲，然後可擬一「亮」字。故清後取亮，亮發清中，猶夫水之至清者，得日而益明也。唯在沉細之際，而更發其光明，即遊神於無聲之表，其音亦悠悠而自存也，故曰亮。至於絃聲斷而意不斷，此政無聲之妙，亮又不足以盡之。

## (12) 一曰「采」

音得清與亮，既雲妙矣，而未發其采，猶不足表其丰神也。故清以生亮，亮以生采，若越清亮，而即欲求采，先後之功舛矣。葢指下之有神氣，如古玩之有寶色，商彝、周鼎自有闇然之光，不可掩抑，豈易致哉？經幾煅煉，始融其麄迹，露其光芒。不究心音義，而求精神發現，不可得也。

## (13) 一曰「潔」

貝經云﹕「若無妙指，不能發妙音。」而坡仙亦云﹕「若言聲在指頭上，何不於君指上聽？」未始是指，未始非指，不即不離，要言妙道，固在指也。修指之道，由於嚴淨，而後進於玄微。指嚴淨，則邪滓不容留，雜亂不容間，無聲不滌，無彈不磨，而袛以清虛爲體，素質爲用。習琴學者，其初唯恐其取音之不多，漸漸陶鎔，又恐其取音之過多。從有而無，因多而寡，一塵不染，一滓弗留，止於至潔之地，此爲嚴淨之究竟也。指既修潔，則取音愈希；音愈希，則意趣愈永。吾故曰﹕「欲修妙音者，本於指；欲修指者，必先本於潔也。」

## (14) 一曰「潤」

凡絃上之取音，惟貴中和，而中和之妙用，全於溫潤呈之。若手指任其浮躁，則繁響必雜，上下往來音節，俱不成其美矣。故欲使絃上無煞聲，其在指下求潤乎？葢潤者，純也，澤也，所以發純粹光澤之氣也。左芟其荆棘，右鎔其暴甲，兩手應絃，自臻純粹。而又務求上下往來之法，則潤音漸漸而來。故其絃若滋，溫兮如玉，泠泠然滿絃皆生氣氤氳，無毗陽毗隂偏至之失，而後知潤之之爲妙，所以達其中和也。古人有以名其琴者，曰「雲和」，曰「泠泉」，倘亦潤之意乎？

## (15) 一曰「圓」

五音活潑之趣，半在吟猱，而吟猱之妙處，全在圓滿。宛轉動蕩，無滯無礙，不少不多，以至恰好，謂之圓。吟猱之巨細緩急，俱有圓音，不足，則音虧缺，太過，則音支離，皆爲不美。故琴之妙在取音，取音宛轉則情聯，圓滿則意吐，其趣如水之興瀾，其體如珠之走盤，其聲如哦詠之有韻，斯可以名其圓矣。抑又論之，不獨吟猱貴圓，而一彈一按，一轉一折之間，亦自有圓音在焉。如一彈而獲中和之用，一按而凑玅合這機，一轉而函無痕之趣，一折而應起伏之微，於是欲輕而得其所以輕，欲重而得其所以重，天然之妙，猶若水滴荷心，不能定擬。神哉圓乎！

## (16) 一曰「堅」

古語云「按絃如入木」，形其堅而實也。大指堅易，名指堅難。若使中指幇名指，食指幇大指，外雖似堅，實膠而不靈。堅之本，全憑筋力，必一指卓然，立於絃中，重如山岳，動如風發，清響如擊金石，而始至音出焉，至音出，則堅實之功到矣。然左指用堅，右指亦必欲清勁，乃能得金石之聲。否則撫絃柔懦，聲出委靡，則堅亦渾渾無取。故知堅以勁合，而後成其妙也。况不用幇，而參差其指，行合古式，既得體勢之美，不爽文質之宜，是當循循練之，以至用力不覺，則其堅亦不可窺也。

## (17) 一曰「宏」

調無大度，則不得古，故宏音先之。葢琴爲清廟、明堂之器，聲調寧不欲廓然曠遠哉？然曠遠之音，落落難聽，遂流爲江湖習𣲖，因致古調漸違，琴風愈𣷝矣。若余所受則不然﹕其始作也，當拓其沖和閑雅之度，而猱、綽之用，必極其宏大。葢宏大則音老，音老則入古也。至使指下寬裕純朴，鼓蕩絃中，縱指自如，而音意欣暢疏越，皆自宏大中流出。但宏大而遺細小，則其情未至，細小而失宏大，則其意不舒，理固相因，不可偏廢。然必胷次磊落，而後合乎古調。彼局曲拘攣者未易語此。

## (18) 一曰「細」

音有細𦕈處，乃在節奏間。始而起調先應和緩，轉而游衍，漸欲入微，妙在絲毫之際，意存幽𨗉之中。指既縝宻，音若繭抽，令人可會而不可即，此指下之細也。至章句轉折，時尤不可草草放過，定將一段情緒，緩緩拈出，字字模神，方知琴音中，有無限滋味，玩之不竭，此終曲之細也。昌黎詩「昵昵兒女語，恩怨相爾汝。劃然變軒昻，勇士赴敵塲，其宏細互用之意歟？往往見初入手者，一理琴絃，便忙忙不定，如一聲中，欲其少停一息而不可得，一句中，欲其委婉一音而亦不能。此以知節奏之妙未易輕論也。葢運指之細，在慮周，全篇之細，在神遠，斯得細之大旨者矣。

## (19) 一曰「溜」

溜者，滑也，左指治澁之法也。音在緩急，指欲隨應，敬非握其滑機，則不能成其妙。若按絃虛浮，指必柔懦，勢難於滑；或著重滯，指復阻礙，尤難於滑。然則何法以得之？惟是指節煉至堅實，極其靈活，動必神速。不但急中賴其滑機，而緩中亦欲藏其滑機也。故吟、猱、綽、注之間，當若泉之滾滾，而往來上下之際，更如風之發發。劉隨州詩云「溜溜青絲上，靜聽松風寒」，其斯之謂乎？然指法之欲溜，全在筋力運使。筋力既到，而用之吟猱，則音圓，用之綽注上下，則音應，用之遲速跌宕，則音活。自此精進，則能變化莫測，安往而不得其妙哉！

## (20) 一曰「徤」

琴尚沖和大雅，操慢音者得其似而未眞，愚故提一徤字，爲導滯之砭。乃於從容閒雅中剛徤其指，而右則發清冽之響，左則練活潑之音，斯爲善也。請以徤指復明之。右指靠絃則音鈍而木，故曰「指必甲尖，絃必懸落」，非藏徤於清也耶？左指不勁，則音膠而格，故曰「響如金石，動如風發」，非運徤於堅也耶？要知徤處，即指之靈處，而沖和之調，無疏慵之病矣，滯氣之在絃，不有不期去而自去者哉。

## (21) 一曰「輕」

不輕不重者，中和之音也。起調當以中和爲主，而輕重特損益之，其趣自生也。葢音之取輕，屬於幽情，歸乎玄理，而體曲之意，悉曲之情，有不期輕而自輕者。第音之輕處最難，工夫未到，則浮而不實，晦而不明，雖輕亦未合。惟輕之中，不爽清實，而一絲一忽指到音綻，更飄颻鮮朗，如落花流水，幽趣無限。廼有一節一句之輕，有間雜高下之輕，種種意趣，皆貴清實中得之耳。要知輕不浮，輕中之中和也；重不煞，重中之中和也。故輕重者，中和之變音；而所以輕重者，中和之正音也。

## (22) 一曰「重」

諸音之輕者，業屬乎情，而諸音之重者，乃由乎氣。情至而輕，氣至而重，性固然也。第指有重、輕，則聲有高下，而幽微之後，理宜發揚，倘指勢太猛，則露殺伐之響，氣盈胷臆，則出剛暴之聲，惟練指養氣之士，則撫下當求重抵輕出之法，絃上自有高朗純粹之音，宣揚和暢，疏越神情，而後知用重之妙，非浮躁乖戾者之所比也。故古人撫琴，則曰「彈欲斷絃，按如入木」，此專言其用力也，但妙在用力不覺耳。夫彈琴至於力，又至於不覺，則指下雖重如擊石，而毫無剛暴殺伐之疚，所以爲重歟！及其鼓宮叩角，輕重間出，則岱岳江河，吾不知其變化也。

## (23) 一曰「遲」

古人以琴能涵養情性，爲其有太和之氣也，故名其聲，曰「希聲」。未按絃時，當先肅其氣，澄其心，緩其度，遠其神，從萬籟俱寂中，冷然音生，疏如寥廓，窅若太古，優游絃上，節其氣候，候至而下，以叶厥律者，此希聲之始作也；或章句舒徐，或緩急相間，或斷而復續，或幽而致遠，因候制宜，調古聲澹，漸入淵源，而心志悠然不已者，此希聲之引伸也；復探其遲之趣，乃若山靜秋鳴，月高林表，松風遠沸，石澗流寒，而日不知晡，夕不覺曙者，此希聲之寓境也。嚴天池詩「幾回拈出《陽春》調，月滿西樓下指遲」，其於「遲」意大有得也。若不知「氣候」兩字，指一入絃，惟知忙忙連下，迨欲放慢，則竟索然無味矣。深於氣候，則遲速俱得，不遲不速亦得，豈獨一遲盡其妙耶！

## (24) 一曰「速」

指法有重則有輕，如天地之有隂陽也；有遲則有速，如四時之有寒暑也。葢遲爲速之綱，速爲遲之紀，嘗相間錯而不離。故句中有遲速之節，段中有遲速之分，則皆藉一速以接其遲之候也。然琴操之大體，固貴乎遲﹕疏疏澹澹，其音得中正和平者，是爲正音，《陽春》、《佩蘭》之曲是也；忽然變急，其音又系最精最妙者，是爲奇音，《雉朝飛》、《烏夜啼》之操是也。所謂正音備，而奇音不可偏廢，此之爲速。擬之於似速而實非速，欲遲而不得遲者，殆相徑庭也。然吾之論速者二﹕有小速，有大速。小速微快，要以緊緊，使指不傷速中之雅度，而恰有行雲流水之趣；大速貴急，務令急而不亂，依然安閑之氣象，而能瀉出崩崖飛瀑之聲。是故速以意用，更以意神。小速之意趣，大速之意奇。若遲而無速，則以何聲爲結構？速無大小，則亦不見其靈機。故成連之教伯牙於蓬萊山中，羣峰互峙，海水崩折，林木窅冥，百鳥哀號，曰﹕「先生將移我情矣！」後子期聽其音，遂得其情於山水。噫！精於其道者自有神而明之之妙，不待縷悉，可以按節而求也。